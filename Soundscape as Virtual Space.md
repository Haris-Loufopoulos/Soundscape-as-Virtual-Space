                                            ΤΜΗΜΑ ΤΕΧΝΩΝ ΗΧΟΥ ΚΑΙ ΕΙΚΟΝΑΣ
                                             
                                                 
                                                 ΙΟΝΙΟ ΠΑΝΕΠΙΣΤΗΜΙΟ

                        ΠΡΟΓΡΑΜΜΑ ΜΕΤΑΠΤΥΧΙΑΚΩΝ ΣΠΟΥΔΩΝ «ΟΠΤΙΚΟΑΚΟΥΣΤΙΚΕΣ ΤΕΧΝΕΣ ΣΤΗΝ ΨΗΦΙΑΚΗ ΕΠΟΧΗ»

                        
                                             
                                             ΧΑΡΗΣ ΛΟΥΦΟΠΟΥΛΟΣ ADA2020024

                                            
                                            ΤΟ ΗΧΟΤΟΠΙΟ ΩΣ ΕΙΚΟΝΙΚΟΣ ΧΩΡΟΣ.
                                      ΤΟ ΠΑΡΑΔΕΙΓΜΑ ΤΟΥ ΗΧΗΤΙΚΟΥ ΕΡΓΟΥ "THE PATH".


                                         
                                         ΔΙΑΔΡΑΣΤΙΚΟΣ ΗΧΗΤΙΚΟΣ ΣΧΕΔΙΑΣΜΟΣ(ADA135)
                                            ΕΠΙΒΛΕΠΩΝ ΚΑΘΗΓΗΤΗΣ: ΙΩΑΝΝΗΣ ΖΑΝΝΟΣ
                                            
                                               
                                               
                                               ΚΕΡΚΥΡΑ, ΕΑΡΙΝΟ ΕΞΑΜΗΝΟ 2021

**Εισαγωγή**

Το θέμα που πραγματεύεται η παρούσα εργασία αφορά την έννοια του ηχοτοπίου ως εικονικού χώρου και εκπονήθηκε στο μάθημα Διαδραστικός Ηχητικός Σχεδιασμός του μεταπτυχιακού προγράμματος σπουδών του Ιονίου Πανεπιστημίου "Οπτικοακουστικές Τέχνες στην Ψηφιακή Εποχή". Η διατύπωση των εννοιών ηχοτοπίο και εικονικός χώρος συνθέτει την αρχική δομή της εργασίας ενώ ακολουθεί η ανάλυση του έργου "The Path", μιας πρωτότυπης ηχητικής σύνθεσης η οποία αποσαφηνίζει τις παραπάνω βασικές έννοιες μέσα απο την διάδραση και την σχέση των ηχητικών γεγονότων στον χώρο και το χρόνο.

Η μουσική, σύμφωνα με την διατύπωση της Susanne Langer, κάνει τον χρόνο ακουστό. Δημιουργεί ενα είδωλο του χρόνου που στοιχειοθετείται μέσα απο την κίνηση της μουσικής φόρμας η οποία του δίνει υπόσταση μέσα απο τον ήχο και αυτό καθιστά την υπόσταση αυτή απο την φύση της παροδική (Ross 1994, 233). Στη μουσική θεωρία και πράξη η έκφραση "μουσικός χρόνος" συνθέτει, αφενός μεν, την ιδιότητα της μουσικής να εκτυλίσσεται μέσα στο χρόνο, αφετέρου δε, αναφέρεται στη δομή του μουσικού υλικού στο χρόνο, η οποία γίνεται αντιληπτή απο τον ακροατή μέσα απο τον τρόπο με τον οποίο οι μουσικοί ήχοι διαδέχονται ο ένας τον άλλον. (Παπαδέλης 2008, 106-107).

Με την εξέλιξη των νέων τεχνολογικών μέσων ο ήχος διαχωρίζεται απο τους αυστηρούς συνθετικούς κανόνες της μουσικής και αποκτά τη δική του φόρμα και δημιουργική ευελιξία. Η  νέα ακουστική κουλτούρα επιτρέπει την προσομοίωση ενός μουσικού οργάνου μέσω της αντήχησης ενός δωματίου με φυσικό βάθος (Reverb), αντιμετωπίζει τους ήχους του δάσους σαν μια αυτόνομη μουσική σύνθεση, δημιουργεί ηλεκτρονικούς ήχους που μεταφέρουν και βυθίζουν τον ακροατή σε ενα ατμοσφαιρικό περιβάλλον εικονικής πραγματικότητας μέσω των ευφάνταστων ηχοτοπίων που προκύπτουν απο την συλλογή, την ηχογράφηση και την επεξεργασία των ηχητικών δεδομένων. 



**Η έννοια του ηχοτοπίου**
	
Ο όρος ηχοτοπίο η αλλιώς soundscape, όπως διατυπώθηκε αρχικά σαν ορισμός απο τον Murray R. Schafer(Schafer 1994, back cover), στο άκουσμα του εμπεριέχει τις έννοιες του ήχου και του τόπου και ουσιαστικά αφορά τον "ήχο ενός χώρου", δηλαδή το σύνολο των ηχητικών ερεθισμάτων και σχημάτων που συνθέτουν ενα ακουστικό περιβάλλον. Ενα φυσικό ηχοτοπίο αποτελείται απο τρείς βασικές κατηγορίες ηχογόνων πηγών, την γεωφωνία (geophonies), την βιοφωνία (biophonies) και την ανθρωποφωνία (antrophonies). Η γεωφωνία σχετίζεται με μη βιολογικούς  ήχους που προέρχονται απο τα στοιχεία της φύσης όπως η θάλλασα, ο άνεμος, ο κεραυνός, η βροχή κ.α. Η βιοφωνία αφορά όλους τους ανθρώπινους ή μη ανθρώπινους ήχους που παράγουν οι έμβιοι οργανισμοί σε εναν ηχότοπο, όπως οι ήχοι των πουλιών και των εντόμων. Τέλος ο όρος ανθρωποφωνία αναφέρεται στους ήχους που παράγονται απο τεχνητές – τεχνολογικές πηγές που έχει δημιουργήσει ο άνθρωπος, όπως ήχοι αυτοκινήτων, εργοστασίων, αεροπλάνων κ.α.

Ένα φυσικό ηχοτοπίο επομένως συντίθεται απο ήχους που αφορούν αναγνωρίσιμες ηχητικές πηγές που έχουν μια ποικιλόμορφη κατανομή στον χώρο. Ο συνδυασμός των ηχητικών γεγονότων (φυσικών ή μη) και η θέση τους (πραγματική ή νοητή) σε διαφορετικά σημεία του χώρου, αποτελούν τα δύο βασικά συνθετικά στοιχεία ενός ηχοτοπίου, γεγονός που έχει εφαρμογή στη μουσική σύνθεση για την δημιουργία εικονικών ηχητικών περιβαλλόντων (Λουφόπουλος 2008,7).

**Η έννοια του εικονικού χώρου**

Με την λογική του υπολογιστή και των νέων τεχνολογιών, η έννοια "εικονικός χώρος" χρησιμοποιείται για να περιγράψει ενα περιβάλλον προσομοίωσης του πραγματικού κόσμου στο οποίο με τη χρήση ηλεκτρονικού υπολογιστή οι χρήστες μπορούν να αλληλεπιδρούν μέσω μιας διεπαφής (Burgess 2001, 10417-10422). Ο εικονικός χώρος αυτός ή το εικονικό περιβάλλον μπορεί να ειναι παρόμοιο ή εντελώς διαφορετικό απο τον πραγματικό κόσμο.

Στην συγκεκριμένη εργασία διερευνάται η προσέγγιση της έννοιας του εικονικού χώρου με βάση τον ήχο και για να αποσαφηνιστεί αυτή η οπτική, ειναι απαραίτητο να γίνει αναφορά στον ακουστικό χώρο σε σχέση με τον οπτικό. Ο όρος αρχικά γνωστοποιείται απο το συγγραφικό έργο του θεωρητικού Marshall McLuhan και αναφέρεται στον χώρο που ένας ακροατής αντιλαμβάνεται μέσω της ακοής (Findlay-White 2016, 163). Τα χαρακτηριστικά του ακουστικού χώρου διαφέρουν απο αυτά του οπτικού στο γεγονός οτι ο πρώτος δεν περιέχει τα πράγματα και αντικείμενα  που αποτελούν ενα περιβάλλον, σε αντίθεση με τον δεύτερο, αλλά δημιουργείται απο αυτά. Σε μια πιθανή συνθήκη που δεν θα υπήρχε η όραση, η ακοή θα αποτελούσε καθοριστικό ρόλο στην αναγνώριση των δεδομένων του χώρου, χωρίς ήχο δεν θα υπήρχε χώρος. Η προοπτική που δημιουργεί ο ακουστικός χώρος, ο οποίος είναι ασυνεχής και δυναμικός, δεν περιορίζεται στα δεδομένα της εστίασης σε ενα γεγονός κάθε στιγμή, σε αντίθεση με τον οπτικό, αλλά ενθαρρύνει μια καθολική προσέγγιση των γεγονότων μέσω ηχητικών συντελεστών όπως :

•	η ένταση των ηχητικών πηγών που τις περισσότερες φορές μας οδηγεί στην αναγνώριση των αποστάσεων μεταξύ τους. 

•	η χροιά που αφορά το ηχόχρωμα του ήχου και περιγράφει το ποσοστό τονικότητας – θορύβου.

•	ο χρόνος, ο οποίος σχετίζεται με τη διαρκειά που μεσολαβεί απο την αρχή μέχρι το τέλος ακρόασης του ήχου.

**Το ηχητικό έργο "The Path"**

Οι ηχογόνες πηγές που χρησιμοποιήθηκαν για το ηχητικό έργο "The Path", αφορούν ηχογραφήσεις που έγιναν με πυκνωτικό μικρόφωνο σε προσωπικό στουντιακό χώρο (ήχοι αντικειμένων, ηχητικά εφέ απο το μουσικό όργανο λαούτο, ρυθμικά χτυπήματα σε ξύλινες επιφάνειες κ.α) και έτοιμα δείγματα απο βιβλιοθήκες και μεμονωμένους ήχους που είχα στην κατοχή μου. Οι έτοιμοι ήχοι που χρησιμοποίησα σε αυτές τις εργασίες, σε συνδυασμό με τις δικές μου ηχογραφήσεις, ειναι απο τις βιβλιοθήκες "Epic World", "Forest Kingdom" και "Desert Winds" του Eduardo Tarilonte που περιέχουν wav ήχους απο Drones, SFX και ηχοτοπία. Με την τεχνική του "Paulstretch" δημιούργησα "Drones" που αποτέλεσαν το "μουσικό χαλί" της σύνθεσης, ενώ με την ηχητική επεξεργασία μέσω του προγράμματος Studio One της Presonus έδωσα την έννοια του χώρου, βασική έννοια και πρακτική των ηχοτοπίων, ορίζοντας τις εντάσεις (κοντά ή μακριά) και το panning (δεξιά ή αριστερά) των ηχογόνων πηγών.

Το ηχητικό έργο με τίτλο "The Path" και διάρκεια 5:30 λεπτών αφορά την αναπάσταση ενός μονοπατιού, χωρισμένο σε πέντε διαφορετικές αφηγηματικές φάσεις. Η ιδέα αρχικά ειναι εμπνευσμένη απο μια πραγματική τοποθεσία, το μονοπάτι απο το χωρίο Λεοντίτο, της Ανατολικής Αργιθέας, πρός το μοναστήρι της Παναγίας Σπηλιάς. Η πορεία για το μοναστήρι απο την έναρξη μέχρι τον τελικό προορισμό έχει παρόμοιες “φάσεις” ή σημεία τα οποία συνθέτουν αλληγορικά και το μονοπάτι της ζωής που είναι γεμάτο με εμπόδια, χαρές, λύπες και φόβους. Τα ηχοτοπία που ενσαρκώνονται μέσα απο τις αφηγηματικές φάσεις του έργου έχουν ηχογόνες πηγές που κατα κύριο λόγο τα κάνουν εικονικά και αφηρημένα σε συνδυασμό με κάποια στοιχεία αληθοφάνειας (ήχοι πουλιών, νερού, αέρα κτλπ). Πιο αναλυτικά οι αφηγηματικές ενότητες είναι οι εξής:

•	Απο την αρχή έως το 0:54 λεπτό: Το μονοπάτι ξεκινάει απο το χωριό Λεοντίτο, ενας τόπος εμπνευσμένος, γεμάτος με χρώματα, ήχους που προκαλούν συναισθήματα ελπίδας, ξεγνοιασιάς. Υπάρχει φανερή ένδειξη τονικότητας στο "μουσικό χαλί" που συνθέτει τα drones που το αποτελούν, καθώς και σε κάποιους ήχους που εναλλάσονται με την παρουσία του οργάνου λαούτου να "μπλέκεται" ηχητικά και αρμονικά στη σύνθεση, χωρίς όμως να κυριαρχεί. Η πρώτη αυτή ενότητα ειναι "ματζόρε", ειναι η αρχή μας κάθε μέρα, ειναι κάθε νέα αρχή στο μεγάλο μονοπάτι της ζωής που ξεκινάμε με όρεξη και όνειρα.

•	Απο το 0:55 έως το 2:00 λεπτό: Η δεύτερη φάση του μονοπατιού περνάει μέσα απο το δάσος, ενα περιβάλλον που σε καλεί να το εξερευνήσεις, ενας τόπος γεμάτος μυστήριο και ήχους που ενεργοποιούν τις αισθήσεις. Εδώ μετριάζεται η αίσθηση της τονικότητας, τα drones συνθέτουν ενα αληθοφανές ηχοτοπίο δάσους σε συνδυασμό με ήχους αφηρημένους που προσδίδουν αυτό το μυστήριο και την έντασση, η οποία αρχίζει να κορυφώνεται πρίν περάσουμε στο επόμενο στάδιο. Ξύλα που σπάνε, τα διάφορα εφέ του λαούτου και απότομοι ήχοι κρατάνε την προσοχή μας ακέραια. Στο μονοπάτι της ζωής, όταν έχεις επιλέξει το δρόμο σου, κατανοείς πως τίποτα δεν είναι εύκολο, πρέπει να αγωνιστείς καθημερινά για να πετύχεις τους στόχους σου, ο κίνδυνος να χάσεις το μονοπάτι ενυπάρχει σε κάθε σου βήμα, αλλά θα προχωρήσεις γιατί έχει τόσο ενδιαφέρον να ανακαλύψεις τι υπάρχει μετά.

•	Απο το 2:01 έως το 3:14 λεπτό: Στη τρίτη φάση του μονοπατιού κυριαρχεί ο φόβος. Η έλλειψη τονικότητας ειναι αισθητή με τα drones να δημιουργούν ενα χαοτικό κενό γεμάτο όγκο και βάθος, ενώ ο ακροατής συγχρονίζεται με την ατμόσφαιρα και ταυτίζεται με την ηχητική ύπαρξη ανθρώπινης παρουσίας που "τρέμει" απο φόβο. Αλληγορικά στη φάση αυτήν το άγχος ενσαρκώνεται μέσα απο ήχους που θυμίζουν ενα άγριο ζώο που βρίσκεται πάντα στον δρόμο σου και σε καταδιώκει. Η ένταση κορυφώνεται λίγο πρίν το τέλος της ενότητας αυτής με το λαούτο να αφήνει όλη αυτήν την εσωτερική πίεση να εκραγεί.

•	Απο το 3:15 έως το 4:15 λεπτό: Στο μονοπάτι για την Παναγία Σπηλιά πρίν τον τελικό προορισμό συναντάς την πηγή και τους καταρράκτες που τρέχουν απο το βουνό και σταματάς να ξαποστάσεις ξέροντας πως σύντομα φτάνεις. Η τονικότητα εδώ εν μέρει επιστρέφει, αλλά όχι πλήρως. Είναι η κατάσταση ανάρρωσης και ανασυγκρότησης μετά απο τη μεγάλη δυσκολία που πέρασες, ειναι εκεί που είσαι έτοιμος να αρχίσεις πάλι απο την αρχή, αλλά δεν είσαι ο ίδιος άνθρωπος πλέον, ειναι η φάση της αναγέννησης.

•	Απο το 4:16 έως το τέλος: Η πέμπτη και τελευταία φάση αφορά τον τελικό προορισμό, το μονοπάτι τελειώνει στη Παναγία Σπηλιά και έχεις μάθει πλέον που να πατήσεις σταθερά για να γυρίσεις πίσω. Ειναι η φάση που έχουμε συλλέξει τις εμπειρίες μας καλές και κακές και είμαστε έτοιμοι να προχωρήσουμε παρακάτω, φτάσαμε σε εναν προορισμό αλλά όχι στο τέλος, γιατί το μονοπάτι της ζωής ειναι μεγάλο και θα βαδίσουμε μόνοι μας μέσα απο το δάσος και τις δυσκολίες. Η τονικότητα εδώ επιστρέφει αλλά με εναν ηχητικό χαρακτήρα πιο ώριμο, πιο επικό. Η εμφάνιση κάποιων ρυθμικών στοιχείων δείχνει την ισορροπία που έχουμε κερδίσει. Στα τελευταία δευτερόλεπτα η σύνθεση αποκτά μουσική φόρμα για να μας κάνει να νιώσουμε αυτήν την επική αίσθηση της νίκης. 


**Συμπεράσματα**

Ενα ηχοτοπίο παρουσιάζεται ως αληθοφανές/ εικονικό ή αφηρημένο αναλόγως με τον βαθμό στον οποίο "ενεργοποιεί" την μνήμη και την εμπειρία του ακροατή που οδηγεί στην αναγνώριση των ηχητικών στοιχείων που αφορούν τον φυσικό κόσμο. Η σχέση των ηχητικών γεγονότων μεταξύ τους και η θέση τους στον χώρο που μπορεί να ειναι πραγματική ή νοητή συνθέτουν τον εικονικό χώρο με γνώμονα τον ήχο, ο οποίος δεν περιορίζεται στα δεδομένα της εστίασης σε ενα γεγονός κάθε στιγμή αλλά ενθαρρύνει μια καθολική προσέγγιση των γεγονότων. Τα ηχητικά γεγονότα αναδομούν και προτείνουν νέα εικονικά περιβάλλοντα και κόσμους που οδηγούν στην εμβύθιση του ακροατή και διεγείρουν την φαντασία του.

**Link για το ηχητικό έργο “The Path”:**

**["The Path"](https://drive.google.com/file/d/1z9Xt_wC3RVR6KfU2bGQstlZIlXN8VUYr/view?usp=sharing)**


**Βιβλιογραφία**

Burgess, N., King, J.A. 2001. Navigation in Virtual Space: Psychological and Neural Aspects, International Encyclopedia of the Social & Behavioral Sciences, 10417-10422

Findlay-White, Emma, Logan, K. Robert. 2016. Acoustic Space, Marshall McLuhan and Links to Medieval Philosophers and Beyond: Center Everywhere and Margin Nowhere, Philosophies, 1, 162-169

Ross, Stephen David. 1994. Art and its significance, State Univercity of New York, Third Edition, Albany.

Schafer, R. Murray. 1994. The Soundscape: our sonic environment and the tuning of the world, Vermont: Destiny Books, Rochester.

Λουφόπουλος, Aπόστολος. 2008. Το ηχοτοπίο ως πρωτογενές υλικό για τη σύνθεση ηλεκτροακουστικής μουσικής, Ιόνιο Πανεπιστήμιο, Τμήμα Μουσικών Σπουδών, Κέρκυρα.

Παπαδέλης, Γεώργιος. 2008. Χαρακτηριστικά της αντίληψης του  χρόνου στη μουσική (μέρος Ι). Σύναψις, 4, (2), 106-115.
